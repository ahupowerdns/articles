---
title: "Bol Com Vacature"
date: 2017-08-19T21:08:33+02:00
draft: false
---
Onlangs vond ik via LinkedIn een advertentie voor de vacature '[Senior Category Manager Domestic
Appliances](https://banen.bol.com/vacatures/category-manager/)' bij bol.com. Hierin stond zoveel wartaal dat ik het de moeite
vond een 'best of' selectie [te delen op Facebook](https://www.facebook.com/bert.hubert/posts/10210617523936686). Daar vond men het ook erg
grappig. 

Desondanks is het de moeite waard de vacature te decoderen: wat staat hier
nou eigenlijk? Of exacter, wat bedoelen deze mensen. Komt ie.

**Update**: Inhoudelijke reactie van bol.com in [De Telegraaf](http://www.telegraaf.nl/dft/geld/werk-inkomen/28978325/__Onbegrijpelijke_vacature__bewust_zo_opgeschreven___.html)

## Senior Category Manager Domestic Appliances

> Creëer jij de randvoorwaarden voor duurzame groei in het Domestic Appliances segment? 
> Bewijs dat je strategische slagkracht met oplossingsgerichtheid
> combineert!

Domestic Appliances zijn wat we vroeger 'huishoudelijke apparatuur' noemden. 
Wasmachines.  "Randvoorwaarden voor duurzame groei" is al wat lastiger. Het
idee is dat de groei een soort vanzelf komt, en jij alleen de voorwaarden
schept. 

'Strategische slagkracht' heb ik een tijdje over nagedacht, maar ik kom er
echt niet uit. 'Tactische slagkracht' kan ik me iets bij voorstellen. Een
rondje
[Googlen](https://www.google.com/search?source=hp&q="strategische+slagkracht")
levert met name wartaal op en een stuk over onderzeeërs.

### Over bol.com
> Bij bol.com staat alles in het teken van groei.  Groei van aanbod en
> klantenbestand, maar ook van NPS en medewerkers.  

Groei groei groei! NPS is de [Net Promoter
Score](https://en.wikipedia.org/wiki/Net_Promoter). Dit was ooit een goed idee:
in plaats van mensen moeilijke enquetes met veel vragen in te laten vullen
vraag je maar één ding: Hoe groot is de kans dat je ons/deze ervaring zou
aanbevelen aan je vrienden. NPS is enorm effectief gebleken, want op één
heldere vraag wil een klant wel z'n best doen.

Inmiddels is NPS al weer helemaal verlopen en stelt iedere enquete gewoon
weer 25 "NPS" vragen. Helaas, het was zo mooi even.

> Sinds we ons platform voor externe verkopers hebben geopend, matchen we
> het aanbod van duizenden verkopers met miljoenen klanten.  Die
> strategische keuze voor de long-tail brengt complexe uitdagingen met zich
> mee, bijvoorbeeld op het gebied van schaalbaarheid, sourcing en
> merchandising.  We willen dat category teams die uitdagingen overwinnen
> daarin ondersteund door verschillende functionele specialisten.  Maar dan
> wel onder de bezielende leiding van een inspirerend strateeg.

De "long-tail" staat hierbij voor het andere eind van de "80-20" regel, dat
80% van je verkopen bestaat uit 20% van je producten bijvoorbeeld. Je zou in
theorie een winkel kunnen hebben met alleen 20% van de producten, en dan hou
je nog 80% van je volume over. Maar, dat is niet waar mensen voor komen is
de gedachte: dus laten we heel, heel veel producten in het schap leggen, dan
komt iedereen aan z'n trekken. Badlakens, wc-borstels, koelkastmagneten: the
works. Eigenlijk wat Amazon al jaren deed dus, maar dan nu hier.

Om dat te doen zijn er allerhande externe aanbieders op de site, en dat valt
niet mee om dat goed te regelen.  Het team huishoudelijke apparatuur (en de
andere teams) zijn er voor verantwoordelijk om die problemen op te lossen. 
En de kandidaat die we zoeken lost dat op, maar is ook nog een "inspirerend
strateeg".

### Senior Category Manager

> Als Senior Category Manager ben je eindverantwoordelijk voor de strategie
> die bol.com de top-of-mind positie verleent.  Ons long-tail aanbod is
> daarbij een belangrijke aanjager van traffic.  Maar commoditization is ook
> in dit segment een realiteit, waardoor fulfilment (denk aan bestelgemak,
> personalisatie en logistieke innovaties) aan belang wint.  Jij waarborgt dat
> de strategische sourcing en merchandising plannen recht doen aan die
> realiteit.  

Hierin zit verscholen het idee dat klanten jou al in gedachten moeten
hebben als ze een koop-impuls hebben. Je moet al 'top of mind' zijn op dat
moment. De klant moet niet per ongeluk naar Amazon of Marktplaats gaan als
eerste, want misschien komt ie dan niet meer terug op Bol.com.

"Traffic" is daarbij de volgende stap: dat zijn bezoekers op de site,
kijkers kijkers kijkers, maar misschien nog niet kopers.

"Commoditization" staat er voor dat iedereen een webwinkel kan hebben vol
met spullen. Met andere woorden, "zo bijzonder is dat niet meer".
Fulfillment staat voor het vervullen van de daadwerkelijke belofte: het
product op tijd in huis, op een prettige manier.

"Strategische sourcing", poeh. Sourcing is een vervelend woord voor inkoop.
Calvé begon hier ooit mee door z'n pindakaasfabriek een "sourcing unit" te
noemen. Dat is te vergelijken met schofterige werkgevers die hun medewerkers
tegenwoordig "resources" noemen. Overigens, als mensen dat met je doen,
vergeet niet je manager te vertellen dat hij/zij dan "overhead" is!

Afsluitend, ik moest het ook opzoeken, 'merchandising' is in deze context
alles wat je doet om je producten te promoten aan mensen die eenmaal op je
site zijn.

> Niet door ‘top down’ strategische blueprints de organisatie in
> te schieten, maar door je team van buyers, market managers en merchandising
> professionals te stimuleren om zélf kansen aan te brengen en plannen op te
> stellen.  

Hier zit ook een boel in verstopt.  'Top down' is hoe we denken dat
bedrijven vroeger werkten: alle input omhoog, daar denkt men na, en een
uitgewerkt plan komt naar beneden.  Eerste en tweede stuk van de zin
waren overigens optioneel.

De kandidaat moet dus niet z'n medewerkers vertellen hoe het moet, maar de
"buyers" (inkopers dus) moeten gestimuleerd worden zelf met ideeën te komen.

> Je verankert die plannen binnen de organisatie en operationaliseert de
> strategie van ‘do’ tot ‘done’.  Je initieert en/of coördineert
> verbeteringen en innovaties, bijvoorbeeld rondom schaalbaarheid en
> waarborgt dat best practices proactief worden gedeeld.

De bullshit bingokaart in een keer vol!  Nadat de medewerkers, door de
nieuwe kandidaat gestimuleerd, plannen gemaakt hebben, gaat onze nieuwe
Senior Category Manager Domestic Appliances die plannen uitvoeren, van
"begin" (do) tot "eind" (done).

Nadat deze plannen uitgevoerd zijn zal de kandidaat ook nog verbeteringen en
innovaties door gaan voeren.  En ook zal hij/zij er voor zorgen dat de "best
practices" (hoe je het hoort te doen) goed uitgelegd worden.

Al met al een behoorlijke dagtaak.

### Wie jij bent

> Een visionaire Senior Category Manager die graag grensverleggend bezig is en
> gelooft in de meerwaarde van medewerker gedreven innovatie.  Je bent een
> behendig stakeholdermanager die weet hoe je resources mobiliseert binnen een
> matrixorganisatie waarin tijd een schaars goed is.  

We herhalen nog even: de innovatie komt van de medewerkers.  Maar daarna
komt een veelzeggende zin.  Een behendige stakeholdermanager zoeken we.  Dit
heeft niets met vlees te maken.  Iedereen die iets te maken heeft met wat
jij doet is een 'stakeholder'.  Een stakeholder is een 'belanghebbende' of
zelfs een 'betrokkene'.  En die moet je managen natuurlijk!  Want als iemand
niet juist betrokken is, dan blokkeert ie je plan of werkt er in ieder geval
niet aan mee.

"Het mobiliseren van resources" - daar zijn ze al, de resources. Personeel
van andere afdelingen. Die geen zin hebben om aan jouw project te werken.
Want, ze zijn ingebed in een zogeheten
[matrixorganisatie](https://nl.wikipedia.org/wiki/Matrixorganisatie), waarin naar blijkt
niemand tijd heeft!

Een matrixorganisatie is in theorie een vreselijk goed idee. Je kan je
bedrijf opsplitsen in bijvoorbeeld 'boeken', 'computers', en 'huishoudelijke
apparaten'. Maar evengoed zou je kunnen zeggen, we hebben een afdeling
'verkoop', 'marketing' en 'klantcontact'. Beide manieren van werken hebben
hun voor- en nadelen. Bij de ene heb je 3 losse afdelingen marketing, voor
iedere productgroep een. 

Bij de andere heb je op zich maar één afdeling marketing, maar zit de kennis
over boeken verspreid over allemaal verschillende teams.

Vrijwel ieder bedrijf worstelt met dit probleem, en vrijwel ieder bedrijf
probeert dan ook een keer de matrixorganisatie. Hierbij heeft iedereen twee
managers en is tegelijk onderdeel van 'marketing' en van 'huishoudelijke
apparaten'.

Soms lukt het om zo'n matrixorganisatie te laten werken, en dan is het ook
prachtig. Maar het is een boel werk, en als het niet goed loopt krijg je wat
je verwacht: iedereen heeft twee soorten managers die allebei iets anders
willen.

Gegeven de opmerking van Bol dat je  hard moet werken om 'resources' naar je
toe te trekken in hun matrixorganisatie kunnen we vermoeden dat het bij Bol
op dit moment niet zo'n succes is.

Terloops heeft de vacature ook nog dit plaatje:
![Organogram](organogram.png).

Dit verheldert alleen weinig - waar zitten we in de matrix? 

> Je combineert overtuigings- en daadkracht met het vermogen om teamleden te
> inspireren en te enthousiasmeren.  Strategisch sterk, innovatief en
> teambuilder zijn competenties die duidelijk op jou van toepassing zijn.

Een truuk bij wervende teksten is om te kijken of iemand ooit het omgekeerde
zou willen zeggen. Als je bijvoorbeeld zegt dat je zoekt naar een empatische
manager, dan kan je ook vragen om het omgekeerde: een duidelijke manager die
lijnen trekt. 

De paragraaf van Bol is niet om te draaien - niemand zoekt ooit mensen die
niet overtuigend zijn of zonder daadkracht, of niet inspirerend of niet
enthousiast of niet innoverend.

Er staat hier dus niets.

### "In het kort"

> * Eindverantwoordelijk voor de strategische sourcing en merchandising plannen
> * Verankeren van de strategie en vertalen naar een operationeel plan
> * Leadership over het category-team (circa 20 fte)
> * Creëren randvoorwaarden voor duurzame groei, proactief stakeholdermanagement
> * Initiëren en coördineren van ontwikkeltrajecten die het team laten excelleren

Voor een deel staat hier wat we al gelezen hebben.  Er is ook nieuws: je
krijgt 20-30 medewerkers, die je van 'Leadership' moet voorzien.  Dat is
nogal wat.  Lang, lang geleden hadden medewerkers een 'baas' of zelfs een
'p-chef', een personeelsverantwoordelijke.  Die hield zich bezig met dingen
als beoordelingsgesprekken, problemen bij functioneren, cursussen.  Als je
dat voor 30 mensen moet doen heb je verder nergens meer tijd voor.  En het
is ook erg ouderwets om zoveel met je personeel te praten.  Daar hebben we
nu een afdeling voor, "Human Resources".

In de laatste 'bullet' wordt het "Leadership" toch nog wat verduidelijkt:
het personeel zal ontwikkeld moeten worden zodat het kan uitmunten. 

### Must haves

> * Afgeronde Master
> * 7-10 jaar ervaring in strategische, commerciële rollen (sales, marketing, management)
> * Performance driven, goed marketinginstinct, ‘bevlogen realist’, teambuilder pur sang
> * De drive en ambitie om een eclatant succes van de category te maken!
> * Kennis van de domestic appliances markt en de relevante spelers en concurrenten

Vreemd genoeg vraagt men expliciet om een afgeronde universitaire opleiding. 
Niks over equivalent werk- of denkniveau.  Dit zou een zeer strategische
keuze kunnen zijn om het aantal sollicitanten terug te dringen, maar het
lijkt eerder een vergissing.  Iemand die namelijk de overige 'must haves'
meebrengt zou de klus even goed kunnen doen.

Dat je het in het Engels neerzet 'Must haves' betekent niet dat er wat
anders staat: verplichte vaardigheden!

De laatste 'bullet' is overigens de enige plek waar iets over wasmachines
wordt gevraagd. Alle andere vaardigheden zijn generiek.

### Jouw werkomgeving

> Als Senior Category Manager ben je de P&L verantwoordelijke spil van de
> winkel en eindverantwoordelijk voor de category strategie. 

Het moet gezegd worden, dit is een prachtige zin.  Bol.com is inderdaad een
winkel.  P&L is Profit & Loss, oftewel de winst- en verliesrekening. 
Kortom, je wordt afgerekend op de omzet en de kosten.  In dat laatste zit
gecodeerd dat je dus ook geld uit mag geven.  Als de 'P'rofit er maar is.

> Je opereert met een grote mate van autonomie, uiteraard wel geserveerd
> met de bijbehorende resultaatverantwoordelijkheid.  

In het Bol.com restaurant wordt autonomie opgediend met bijbehorende
verantwoordelijkheden!

> Je coacht een enthousiast, klantgedreven category team (buyers, brand
> specialisten, productspecialisten, manager merchandising) en bent lid van
> het Unit MT.

Kennelijk valt de 'Domestic Appliances' afdeling ook onder een bepaalde
Unit, en namens deze afdeling neemt de kandidaat plaats in het Management
Team.

Vroeger was een Management Team een heftig ding, en een bedrijf had er een
van. Inmiddels heeft een beetje bedrijf tientallen "MT's", waardoor iedereen
belangrijk kan vergaderen.

## Afsluitend
We zijn nu een stuk wijzer over de taal die men bij Bol.com spreekt. En
vermoedelijk zoeken ze ook alleen medewerkers voor wie deze vacture er heel
normaal uitziet.

Maar als het de komende jaren helemaal mis gaat bij Bol, dan ben ik niet
verbaasd.
